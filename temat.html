<!DOCTYPE html>
<html>
<link rel="stylesheet" type="text/css" href="projekt.css" />
<header>
<h1> Zdrowie człowieka </h1>
</header>
<div class="blok3">
<br>Zdrowie i dobrostan człowieka są ściśle powiązane ze stanem środowiska. Charakteryzujące się dobrą jakością środowisko naturalne zapewnia podstawowe potrzeby, tj. czyste powietrze i wodę, żyzne grunty do produkcji żywności, a także energię i materiały do produkcji. Zielona infrastruktura służy również regulacji klimatu i zapobieganiu powodziom. Dostęp do obszarów zielonych i wodnych dostarcza duże możliwości w zakresie rekreacji i zapewnienia dobrego samopoczucia.

Jednocześnie środowisko stanowi istotną drogę narażenia ludzi na zanieczyszczenie powietrza, hałas i niebezpieczne chemikalia. Światowa Organizacja Zdrowia (WHO) szacuje, w sprawozdaniu dotyczącym zapobiegania chorobom dzięki zdrowemu środowisku, że środowiskowe czynniki stresogenne odpowiadają za 12–18% wszystkich zgonów w 53 krajach regionu WHO obejmującego Europę. Poprawa jakości środowiska w kluczowych obszarach, takich jak powietrze, woda i hałas, może zapobiec chorobom i poprawić zdrowie ludzi.

Zanieczyszczenie powietrza jest największym w Europie środowiskowym zagrożeniem dla zdrowia – związane jest z chorobami serca, udarami, chorobami płuc i rakiem płuc. Szacuje się, że narażenie na zanieczyszczenie powietrza prowadzi co roku do ponad 400 000 przedwczesnych zgonów w UE. Narażenie  na hałas pochodzący z transportu i przemysłu może prowadzić do rozdrażnienia, zakłóceń snu i związanego z tym większego ryzyka wystąpienia nadciśnienia i chorób układu krążenia.

Istotnym problemem jest też narażenie na niebezpieczne chemikalia. Ludzie mogą być narażeni w codziennym życiu na różne chemikalia, przez zanieczyszczone powietrze i wodę, produkty konsumpcyjne i żywność. Właściwości niektórych niebezpiecznych chemikaliów powodują, że utrzymują się one w środowisku i następuje ich bioakumulacja w łańcuchu żywnościowym: to oznacza, że między ograniczeniem emisji a zmniejszeniem narażenia występuje znaczne opóźnienie czasowe. Ponadto ilość i zakres stosowanych obecnie chemikaliów oraz postępujący wzrost produkcji chemicznej wskazują, że narażenie ludzi i środowiska nadal będzie się zwiększać. Budzi to obawy dotyczące skutków zdrowotnych narażenia na działanie mieszanin chemikaliów w całym naszym życiu, zwłaszcza na etapach życia cechujących się podatnością na zagrożenia, takich jak wczesne dzieciństwo, ciąża i starszy wiek.

Skutki zmian klimatu stwarzają też bezpośrednie zagrożenia dla zdrowia, związane z upałami i zmianami zachowań chorób zakaźnych i alergenów.

Zasadniczo jakość wody w kąpieliskach jest w całej UE wysoka, przy czym z upływem czasu stale się poprawia dzięki inwestycjom w system kanalizacyjny, skuteczniejsze oczyszczanie ścieków i zmniejszenie zanieczyszczeń pochodzących z gospodarstw rolnych.

Coraz więcej dowodów wskazuje na to, że zagrożenia środowiskowe nie rozkładają się w społeczeństwie równomiernie, lecz mają nieproporcjonalne skutki dla słabszych grup społecznych i grup znajdujących się w niekorzystnej sytuacji społecznej. Status społeczno-ekonomiczny poszczególnych osób ma wpływ na ich ekspozycję na środowiskowe czynniki stresogenne, ponieważ uboższe osoby są bardziej narażone na życie w zdegradowanym środowisku. Osoby znajdujące się w niekorzystnej sytuacji społecznej mogą być bardziej podatne na wpływ środowiskowych czynników stresogennych ze względu na istniejące już warunki zdrowotne, słaby stan odżywienia i konkretne zachowania, takie jak palenie papierosów czy brak aktywności fizycznej. Mogą również napotykać ograniczenia w zakresie dostosowywania się i unikania ryzyka środowiskowego.
</br>
</div>

<a href="https://www.eea.europa.eu/pl/themes/human/intro">Źródłó</a>